---
titleBreadcrumb: Grid

views:
    grid-sidebar:
        region: sidebar-right
        template: default/content
        sort: 1
        data:
            meta:
                type: content
                route: block/grid-sidebar
...

Bill Gates
==============================================

***(Från Wikipedia)***

<strong>William Henry ”Bill” Gates III</strong>, född 28 oktober 1955 i Seattle i Washington, är en amerikansk datorpionjär 
och filantrop. Han är medgrundare (skapare) till Microsoft, där han är styrelseordförande. Han har nu lämnat 
det dagliga arbetet inom Microsoft för att arbeta heltid inom Bill & Melinda Gates Foundation. Enligt 
tidningen Forbes är Gates den rikaste personen i världen med en förmögenhet på cirka 78,5 miljarder 
amerikanska dollar.[2]

##Biografi

Bill Gates föddes och växte upp i Seattle, Washington. Hans far William H. Gates var en framstående advokat. 
Modern Mary var styrelsemedlem i First Interstate Bank samt United Way, och hennes far var chef för en bank. 
Bill Gates har två systrar, Kristianne, som är äldre, och Libby, som är yngre.

Gates gick i högstadiet i Lakeside School. Hans främsta skolämnen var matematik och naturorienterande ämnen. 
I åttonde klass köpte elevernas klassmammor en dator till skolan genom en loppmarknad. Gates blev intresserad 
av programmeringsspråket BASIC och fick hålla på med datorn under matematiklektionerna. Efter en tid fick 
skolan nya elevdatorer. Några elever hittade säkerhetsbrister i datorsystemet och då förbjöd skolan eleverna 
att använda datorerna på sommaren.

För att ändå få möjlighet att använda datorerna erbjöd sig Gates och hans kamrater Paul Allen, Ric Weiland och 
Kent Evans att hitta fler säkerhetsbrister i systemet. Gates fick då gå på kurser i källkod för olika program 
som kördes på systemet. Vid 14 års ålder skapade Gates och Allen ett datorprogram och tjänade 20 000 dollar 
första året men när deras ålder avslöjades gick deras affärer sämre.

Gates nådde den näst högsta graden inom Boy Scouts of America (pojkscouterna).

1973 kom Gates in på Harvard-universitetet. Där träffade han sin framtida affärspartner Steve Ballmer. Hoppade 
dock av 1975.

1994 gifte sig Gates med Melinda French. De har tre barn tillsammans, Jennifer Katharine Gates (född 26 april 1996), 
Rory John Gates (född 23 maj 1999) och Phoebe Adele Gates (född 14 september 2002). De bor i en toppmodern lyxvilla, 
Xanadu 2.0, på över 1 000 kvadratmeter i Medina i Washington. Den 2 mars 2005 blev Gates utnämnd till honorär Knight 
of Order of the British Empire av drottning Elizabeth II.

##Microsoft

#### BASIC
I januari 1975, efter att Gates hade läst en tidningsartikel som handlade om Altair 8800, kontaktade han datorns 
tillverkare, MITS. Han talade om för dem att han och några andra arbetade med en BASIC-interpretator för Altair 
8800. I själva verket hade de inte börjat skriva koden och hade inte ens en Altair-dator, utan ville bara väcka 
MITS intresse. MITS Chef, Ed Roberts gick med på att träffa dem för en uppvisning. Några veckor före mötet började 
de skriva programmet. De utvecklade en Altair-emulator som kördes på en minidator, och en BASIC interpretator. 
När de visade upp vad de hade åstadkommit fick de ett avtal om att de skulle lansera interpretatorn som Altair 
Basic. Paul Allen anställdes av MITS, och Gates tog ledigt ifrån Harvard för att arbeta med Allen på MITS. I 
november 1975 startade Gates och Allen handelsbolaget "Micro-soft", och året efter döptes det om till "Microsoft".

I februari 1976 skrev Gates ett brev till datorentusiaster där han försäkrade att det fanns en kommersiell 
marknad för datormjukvara, något som få trodde på. Han menade också att mjukvara inte skulle få kopieras utan 
tillstånd.

#### IBM
1980 kontaktade IBM Microsoft och berättade att de var intresserade av en BASIC interpretator för deras kommande 
IBM PC. När IBM nämnde att de behövde ett operativsystem hänvisade Gates dem till Digital Research (DRI), 
tillverkarna av det populära operativsystemet CP/M. IBM:s förhandlingar med DRI gick dåligt och de fick inte någon 
licens. IBM nämnde licenssvårigheterna vid kommande möte med Gates och bad honom att fixa ett fungerande 
operativsystem, något som kanske är det viktigaste i Microsofts historia.

Ett par veckor senare föreslog Bill Gates att de skulle använda MS-DOS (QDOS), ett CP/M-liknande operativsystem som 
Seattle Computer Products (SCI) hade skapat för liknande hårdvara. Microsoft köpte 86-DOS av SCI för endast 50 000 
dollar, utan att nämna något om att IBM var en potentiell köpare. Efter att ha anpassat detta operativsystem till 
PC levererade Microsoft det till IBM som PC-DOS och fick som betalning ett engångsbelopp.

#### Windows
Tidigt på 1980-talet introducerade Microsoft en egen version av ett grafiskt användargränssnitt (GUI) baserat på 
Xeroxs och Apples. Microsoft lanserade "Windows", ett tillägg och alternativ till deras DOS system, för att konkurrera
med andra grafiska operativsystem. Tidigt under 1990-talet hade Windows konkurrerat ut flera andra GUI:s, som GEM och 
GEOS, från marknaden. Lanseringen av Windows 3.0 blev en jättesuccé i och med att Microsoft sålde runt 10 miljoner 
kopior under de första två åren, och fastställde därigenom Microsofts dominans i operativsystemsförsäljningen. Genom 
att förinstallera datorer med Windows försäkrade sig Microsoft om att det så småningom skulle komma att bli det 
största mjukvaruföretaget i världen, vilket har gjort Bill Gates till världens rikaste man i flera år. Paul Allen 
lämnade Microsoft 1983 till följd av sjukdom och Gates jobbade som VD för företaget tills år 2000, när Steve Ballmer 
tog över positionen.

Microsoft har tusentals patent, och Bill Gates har tio patent i sitt namn.

####Bill & Melinda Gates
Med sin fru grundade Bill Gates stiftelsen Bill & Melinda Gates Foundation. Vänner till familjen säger att paret 
länge haft planer på att donera större delen av sin förmögenhet och Washington Post rapporterade 1997 siffran av 90 
procent av förmögenheten. I juni 1999 donerade paret 5 miljarder dollar till sin stiftelse, den största donationen 
hittills av levande personer.

Bill & Melinda Gates-stiftelsen har bland annat donerat över 100 miljoner USA-dollar till hjälp för barn som lider 
av HIV/aids men även stipendier till minoritetstäta skolor i USA och sponsrat 90 procent av WHO:s försök att utrota 
polioviruset. I juli 2006 beslutade stiftelsen att ge 287 miljoner dollar till hivforskningen. Bland de 16 
forskningsprojekten finns ett som leds av de svenska forskarna Gunnel Biberfeld och Rigmor Thorstensson.[3]

Bill Gates aviserade den 15 juni 2006 att han under en tvåårsperiod lämnar den dagliga verksamheten i företaget Microsoft. 
Från år 2008 ägnar han sig åt välgörenhetsstiftelsen på heltid.